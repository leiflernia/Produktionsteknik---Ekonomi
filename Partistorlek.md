# Partistorlek

Med partistorlek menar vi hur många detaljer som vi tillverkar åt gången. Partistorleken kan variera från 1 st. till att täcka ett eller flera års behov. Vi har en kund som vill ha leverans en gång/vecka av 10 olika produkter. Kunden har ingen möjlighet att planera sina inköp för mer än en vecka i taget. Kundens veckobehov styr vårt val av partistorlekar. Ett annat alternativ för oss är att lagerhålla samtliga produkter i tillräckliga mängder för att kunna tillfredsställa kundens behov. Som vi tidigare visat är lagerhållning av färdiga produkter mycket dyrt. Därför försöker vi hela tiden att undvika detta. För att kunna tillverka efter kundens behov krävs att omställningarna är enkla, snabba och billiga. Annars får vi orimligt stora kostnader för omställning.

Är kapaciteten i en maskin för liten kan vi välja att öka partistorleken och därmed öka maskinutnyttjandet. Om vi ställer om färre gånger vid produkter som återkommer med jämna mellanrum, frigör vi omställningstid som kan utnyttjas för kapacitetsökning.

Detta medför ökad kapitalbindning i varor. Alternativet kan vara att investera i en ny maskin med kapitalbehov och kostnader som följd. Alla nyinvesteringar medför risker. Vid kapacitetsinvesteringar finns ofta en osäkerhet om hur mycket den nya maskinen kan beläggas. Lönsamheten i en investering är normalt beroende av beläggningsgraden.

Om kapaciteten är större än behovet under en period, kan den lediga kapaciteten utnyttjas genom att minska partistorleken och därmed få flera omställningar. Vid en halvering av partistorleken får vi dubbelt så många omställningar. Omställningskostnaderna ökar men flexibiliteten ökar och kostnaderna för kapitalbindning minskar.
