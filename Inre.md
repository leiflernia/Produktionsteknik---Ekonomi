# Inre och yttre tid

I omställningskostnaderna ingår alla kostnader som har direkt samband med omställningar i maskiner och utrustningar. Då omställningskostnaden oftast utgör den största delen av ordersärkostnaden, skall den beräknas noggrant.

Vi delar in omställningstiden i:

**Inre tid** = Tid som maskinen står stilla på grund av omställning.

**Yttre tid** = Tid för omställning medan maskinen producerar, t ex förinställning av verktyg.

Tidigare har vi med omställningstid menat den tid en maskin står stilla p g a omställning, d v s den inre tiden. När vi arbetar med att förkorta omställningstiden eller när vi vill ta reda på ordersärkostnaden, måste vi veta hur mycket omställningstid som går åt när maskinen producerar, d v s den yttre tiden.

Uppdelningen i Inre och Yttre tid görs därför att kostnaderna oftast är olika för de båda. För **Inre tid** har vi kostnader för maskin och personal. För **Yttre tid** har vi kostnader för personal och eventuell utrustning.

I omställningstiden ingår:

- Förberedelser för uppsättning  Yttre eller Inre tid

- Uppsättning av verktyg  Inre tid

- Igångkörning  Inre tid

- Nedtagning av verktyg  Inre tid

- Avslutning  Yttre eller Inre tid

- Förberedelse kan t ex innebära att fram verktyg, hämta ritningar och att gå igenom uppsättningsinstruktionen. Kan vara **Yttre** eller **Inre** tid.

- Vid uppsättning av verktyg måste maskinen stå still - **Inre** tid.

- Igångkörning är den tid som går åt utöver normal tillverkningstid för att ta fram vår första riktiga detalj. Tiden för att tillverka de detaljer som blir kasserade i samband med igångkörningen ingår alltså - **Inre** tid.

- Nedtagning av verktyg måste ske när maskinen står still - **Inre** tid.

- Avslutning kan t ex innebära kontroll av verktyg, städning och återlämning av verktyg och kontrollutrustning. Kan vara **Yttre** eller **Inre** tid.
