# Material- och produktionsstyrning

_MPS_ eller _Material- och Produktionsstyrning_ är den administrativa verksamhet i företaget som styr flödet av material och produkter från råvaruleverantören, genom företaget och till kund. MPS delas upp i materialstyrning och produktionsstyrning.

_Materialstyrning_ är arbetet med att styra vår materialförsörjning så att vi vid rätt tidpunkt har rätt material i rätt mängd till vår produktion. Vi skall samtidigt hålla förråd, buffertar och lager så små som möjligt för att hålla ner lagerhållningskostnaderna.

Sådan orderstyrd materialförsörjning ger oss lägsta kostnad. Motsatsen, lagerstyrd materialbeställning, innebär att tiden från order till produktion är så kort att vi inte hinner få fram materialet i tid utan måste lagerhålla det vilket ger en ökad kostnad.

Lagerhållning är dyr och lagren måste hållas låga. De artiklar som har störst omsättning styr vi därför hårdast. För övriga artiklar arbetar vi med standardiserade beställningsrutiner som ser till att vi aldrig kommer i en bristsituation.

_Produktionsstyrning_ är arbetet med att styra produktionen så att våra resurser i form av maskiner, utrustning och personal utnyttjas på bästa möjliga sätt. Till hjälp har vi arbetsredskap som tidplaner och beläggningsscheman. Utgångspunkt i detta arbete är utrustningens verkliga kapacitet och gruppering.

Nära samarbete med företagets övriga funktioner är nödvändigt för att MPS skall ha ett säkert och aktuellt underlag när snabba beslut skall fattas vid oväntade situationer.

Datorstödda MPS-system blir allt vanligare och är ofta en nödvändighet. Vi kan datorisera enskilda moment i styrningen eller ha fullt utvecklade MPS-system där allt styrarbete är sammanlänkat.
