# Företag

För att trygga vår materiella försörjning behöver vi framställa varor och tjänster etc. Vi kan antingen göra detta själva eller tillsammans med andra. I alla tider har människan behövt samarbeta för att klara komplexa arbetsuppgifter. Genom att föra samman resurser och att dela upp arbetsuppgifter, skapar vi någon form av ekonomisk enhet eller företag.


	Ett företag är en organisation som
	- Står under enhetlig  ledning
	- Har som uppgift att producera varor och tjänster

Ett företags _affärsidé_ talar vanligtvis om företagets övergripande mål. Ofta uttrycks detta som vad företaget skall uträtta och för vilka företagets produkter är avsedda. Affärsidén preciserar alltså

- vad företaget ”är till för” eller vad vi vill sälja

- vem vi vill sälja till

- hur vi skall producera det vi vill sälja.

En affärsidé måste vara så enkel att alla i företaget kan ta åt sig den och att även personer utanför företaget förstår den. Affärsidén utgör huvudmålet och alla delmål och allt man gör i företaget måste stå i samklang med affärsidén.

De huvudmål vi sätter upp kan röra flera olika områden men måste alltid följa affärsidén. För att ett företag på sikt skall kunna överleva måste det skapa mer än det förbrukar, dvs gå med vinst.

Vinsten är därför ett övergripande mål, ett huvudmål för verksamheten. Den ger oss möjlighet att investera för framtiden eller minska vårt lånade kapital.
