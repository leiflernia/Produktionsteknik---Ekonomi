# Kapital

Kapitalbehov minskas genom att vi binder mindre pengar i

· varor i materialförråd

· varor i mellanlager

· varor i färdiglager

· maskiner

· högre utnyttjandegrad och bättre kvalitet

· byggnader

· mindre behov av lageryta

Alla dessa faktorer gör det mycket lönsamt att arbeta med omställningseffektivitet.

När vi rationaliserar måste vår utgångspunkt vara att binda så lite kapital som möjligt. Allt som inte förädlar produkterna och bidrar till en värdeökning är onödigt. Allt onödigt arbete och all onödig kapitalbindning skall därför bort.

Saker som skapar onödig kapitalbindning kan vara:

· _Överproduktion (”lite extra i reserv”) och produktion tidigare än nödvändigt._ Överproduktion tar onödig kapacitet och ger lagerkostnader. Kanske kan produkterna aldrig säljas. För tidigt tillverkade produkter läggs på lager och binder kapital.

· _Outnyttjad tid i form av väntetid, spilltid, personalbrist, maskinfel._ Arbets- och maskintid skall användas till nyttig produktion. En maskin som inte arbetar binder kapital utan att vi får något i utbyte.

· _Ineffektiva processer._ Genom att effektivisera processerna kan vi producera mer. Alternativt använder vi mindre arbets- och maskininsatser för samma produktion.

· _Säkerhetslager._ Är våra prognoser riktiga och verksamheten fungerar perfekt behövs de inte. De binder bara pengar.

· _Mellanlager och färdiglager_. Under ideala förhållanden skall produkter under bearbetning gå från operation till operation utan mellanlagring. Slutprodukten skall bli klar exakt vid beställd leveranstidpunkt och omedelbart levereras till kund. Om verksamheten bygger på produktion mot lager skall produkten levereras till lager exakt vid beordrad tidpunkt.

· _Kassationer._ Inköpta komponenter och råvaror skall hålla överenskommen kvalitet, vår tillverkning skall i varje produktionssteg hålla uppställda kvalitetskrav.

· _Interna transporter._ Maskinuppställningen skall vara sådan att interna transporter elimineras.

· _Administrativa rutiner._ Tar tid från ”lönsamt” arbete så de bör effektiviseras i så stor utsträckning som möjligt.

Att ta bort alla arbetsuppgifter som skapar oönskad kapitalbindning är inte möjligt och i många fall inte heller önskvärt. Vissa interna transporter är säkert oundvikliga, vissa minimilager måste vi hålla, vissa administrativa rutiner är nödvändiga för att verksamheten skall fungera etc. Ser man till Lean Production ska man jobba med att ständigt se över hur man kan ”trimma” organisationen så bra som möjligt. Detta är en stor del av det ständiga förbättringsarbetet.
