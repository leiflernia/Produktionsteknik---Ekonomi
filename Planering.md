# Planering

Innan vi skall göra något, både i arbetet och hemma, måste vi planera i förväg så allt fungerar när vi sätter igång.

<!-- ![enter image description here](https://lernia.itslearning.com/data/1821/C33238/Bilder/Produktionsteknik%20&%20Ekonomi/image005.gif) -->

Tänk dig att du bestämt dig för att åka med din fru/man till Medelhavet med charter på två veckors badsemester. En massa beslut måste fattas och en massa saker skall göras innan ni kan fara iväg och njuta av sol och bad.

Några exempel på beslut ni måste fatta och saker ni skall göra:

• När vill ni  åka?

• Vart skall ni åka, med vilken arrangör och till vilket  hotell?

• Båda skall begära  semester.

• Hur skall ni komma till flygplatsen? Kan grannen skjutsa  er?

• Avtala med någon om att vattna blommorna.

• Avbeställa  tidningen.

• Badkläder skall  köpas.

• Växla  pengar

• Skaffa  resehandbok.

Vad du gör är en _planering_. Det är alltså mycket som skall ordnas. Ni gör upp en tidtabell för var, när och hur allt detta skall göras och vem som skall göra vad. Ni vill ju att allt skall fungera från det ni åker hemifrån så att ni kan koppla av och ha det skönt.

På samma sätt måste ett företag planera. När vi fått en order tänker vi noga igenom allt som måste göras på företaget fram till det vi kan leverera den beställda varan till kunden. Vi skall exempelvis bestämma:

- Vilka detaljer, ex. material och verktyg som skall köpas in för att vi skall kunna tillverka vår produkt. När skall vi ha dem och när måste vi göra vår beställning för att ha dem i  tid?

- Vi måste kontrollera våra lager om det vi behöver för tillverkningen finns inne. De detaljer vi behöver skall bokas in (reserveras) så att de inte försvinner från lagret innan tillverkningen startar av vår  order.

- Var och när skall vi tillverka vår produkt? Är maskinerna lediga när vi behöver dem? Tid skall bokas i  maskinerna.

Allt detta och mycket mer måste vi noga tänka igenom. Vad skall vi göra och var, när och hur skall vi göra det för att ordern skall bli klar i rätt tid?

    Att planera, är att noga gå igenom allt som ska göras från det att vi har fått 
    ordern till dess att kunden får sin leverans. 