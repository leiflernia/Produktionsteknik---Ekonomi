# Marknadsprognos

Marknadsprognosen är en bedömning av framtiden och innehåller uppgifter om hur mycket vi kommer att kunna sälja och till vilket pris. Marknadsavdelningen skall i samband med detta tala om vilka leveranstider som krävs, antal varianter etc.

Ur uppgifterna i prognoserna räknar vi fram hur mycket som skall tillverkas i varje produktionsavsnitt och i varje maskin. Vi kontrollerar om vi har den kapacitet som behövs. Kan vi fortsätta att arbeta som vi gör nu eller måste vi göra förändringar för att öka kapaciteten?

Det är viktigt att det finns nära kontakter mellan marknads- och produktionsavdelningarna. Om inte prognoserna är välgrundade och realistiska riskerar vi att feldimensionera våra resurser. Oavsett om vi dimensionerar för högt eller för lågt kan det bli kostsamt för oss.

Vi kan kanske justera kraven och hitta lösningar som ger produkter som vi lättare kan tillverka men fortfarande tillfredsställer kundens behov.

![enter image description here](https://lernia.itslearning.com/data/1821/C33238/Bilder/Produktionsteknik%20&%20Ekonomi/framtid.JPG)

I prognosen skall också talas om hur efterfrågan ändras under året. Är svängningarna så små att vi kan dimensionera vår produktion efter genomsnittet och klara topparna med övertid eller viss lageruppbyggnad? Eller måste vi dimensionera för toppar som är 10 eller 20 % högre än genomsnittet?

    Marknadsprognosen bestämmer vårt kapacitetsbehov
