# Omställning

De flesta företag i tillverkningsindustrin upplever en allt tuffare konkurrens. För att möta denna konkurrens behöver företagen hela tiden förbättra metoder och arbetssätt på många olika områden.

Ett av de viktigaste områdena är att tillfredsställa kundernas allt hårdare krav på korta leveranstider samtidigt som vi förbättrar vår kvalitetsnivå. För att klara detta måste vi bl. a reducera genomloppstiderna, dvs hur lång tid det tar från råämne till färdig detalj, och partistorlekarna. För att dessa krav inte ska öka företagets kostnader på ett dramatiskt sätt är en förbättring av _omställningseffektiviteten_ den bästa lösningen.

Ett företag som förbättrar sin omställningseffektivitet ökar oftast samtidigt sin lönsamhet. En förbättrad omställningseffektivitet kan användas på olika sätt beroende på vilka behov företaget har. Den kan användas till att nå lägsta tillverkningskostnad, högsta kapacitet eller bästa flexibilitet. Ordersärkostnaden är den kostnad som uppstår vid byte mellan olika produkter i en tillverkningsenhet och som kan hänföras till en enskild tillverkningsorder.

Kraven ökar på alla funktioner i ett företag. All verksamhet behöver anpassas till de förändringar som nu sker i en ständigt ökande takt. Kundernas önskemål är alltid viktigast för ett företag men det finns ytterligare en mängd andra _intressenter_ vi måste ta hänsyn till. Ett företags intressenter är alla de som har ekonomiska eller andra intressen i företagets verksamhet.

![enter image description here](https://lernia.itslearning.com/data/1821/C33238/Bilder/Produktionsteknik%20&%20Ekonomi/image210.gif)
Välja rätt produktionslayout

Med produktionslayout menar vi hur maskiner och utrustning är placerade i tillverkningen. Vid förändring av produktionslayouten från funktionell till flödesorienterad tillverkning, minskar ofta genomloppstiderna med 80-95%. Denna stora förändring av genomloppstiden innebär mycket stora fördelar för kunden och för företagets ekonomi.

Ett effektivt flöde i produktionen bygger på:

– överblickbarhet

– en organisation som är anpassad till flödet

– effektiv gruppering av produktionsutrustningen.

Flödet skall vara överblickbart så att både ledning och operatörer genast ser var och när ett problem uppstår och kan ta itu med det. När en flödeslayout ska ställas om för en ny produkt, måste samtliga operationer ställas om samtidigt. Skulle någon av operationerna vara besvärlig att ställa om och ta mycket längre tid än de andra, måste alla maskiner i flödet stå stilla i avvaktan på den maskin som tar längst tid. Detta medför stora kostnader.

Organisationen måste bygga på klara ansvarsgränser och korta beslutsvägar. Ansvaret bör ligga så nära tillverkningen som möjligt. Avståndet skall vara kort och utan mellanled mellan ansvarig produktionschef och arbetsgrupperna. Besluten skall kunna fattas snabbt så att produktionen kan löpa friktionsfritt.

Ett enkelt materialflöde med låg kapitalbindning kräver att produktionsutrustningen grupperas på bästa sätt. Vi vill uppnå korta genomloppstider, hög säkerhet och små partistorlekar.

Förutom låg kapitalbindning ger det en god flexibilitet och därigenom möjlighet att snabbt anpassa sig till förändringar på marknaden.

    Produktionsflödet är beroende av
        - överblickbarheten
        - organisationen
        - grupperingen av  maskinerna
