# Kunden

För att vi skall kunna använda våra resurser effektivt måste vi göra rätt saker. Kunden köper våra produkter och ger oss intäkter. Att han köper just våra produkter beror på att han av olika skäl föredrar dem framför konkurrenternas.

Vi måste lyssna noga på kunden för att ta reda på hur han vill ha produkterna i framtiden. Genom samarbete med kunden vid utveckling av nya produkter kan vi få fram en produkt som tillfredsställer både kundens och våra egna önskemål. Kunden får en bra produkt till ett rimligt pris och vi kan utnyttja våra produktionsresurser effektivt. Den precisa kunskapen om vad kunden vill ha gör att vi bygger in i produkten exakt de efterfrågade egenskaperna. Vad är det då kunden vill ha?

    Kunden
    en intressent som väljer våra produkter och tjänster före andra konkurrenter.
    Kunden avgör vad som är rätt kvalitet, pris, funktion etc.

Det blir enklast om man ser vad vi själva begär av våra leverantörer - vi är ju deras kunder. Våra krav kan sammanfattas i orden serviceanda, kvalitet och flexibilitet. Vi vill att vår leverantör i alla lägen skall ställa upp för oss och därigenom garantera att vi får rätt produkt i rätt tid. Det kallar vi en god totalservice. Vi vill naturligtvis också ha ett bra pris. När vi väljer leverantör väger vi samman service och pris. En god totalservice väger då tungt i vågskålen.

Våra kunder vill ha exakt samma sak som vi. De har i sin tur krävande kunder och svängningar på sina marknader. Serviceanda, kvalitet och flexibilitet betyder mycket också för dem.

    Totalservice
    Att alltid vara beredd att ställa upp för företagets kunder och ge dem god service

Med utgångspunkt från kundens krav skall vi utnyttja våra resurser effektivt. Korta genomloppstider, flexibel produktion, hög kvalitet etc tillfredsställer kundens behov och minskar vår kapitalbindning. Vi stärker vår konkurrenskraft och får möjlighet att öka vår marknadsandel och våra priser. Samtidigt minskar våra kostnader. Genom att aktivt möta kundens krav och önskemål ökar vi vår lönsamhet.

Arbetet med att ta fram nya produkter eller förbättra de produkter som redan finns kallar vi _produktutveckling._
