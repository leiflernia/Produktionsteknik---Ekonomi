# Ledtid

![enter image description here](https://lernia.itslearning.com/data/1821/C33238/Bilder/Produktionsteknik%20&%20Ekonomi/ledtid.JPG)

Långa ledtider kan utgöra ett stort försäljningshinder. Ju kortare ledtid desto snabbare kan vi leverera och desto starkare konkurrenskraft får vi. Långa ledtider binder mycket kapital. Vi betalar vår leverantör när vi får en komponent från honom. Sedan ligger dessa pengar bundna i komponenten

· på  materialförråd

· genom hela  produktionskedjan

· på  färdiglager.

Först när den färdiga produkten når kunden får vi betalt. På samma sätt binds kostnader för våra arbetsinsatser i produkten. Ju längre tid det dröjer innan vi får betalt av vår kund desto mer pengar har vi bundna.

Det är många saker som skall göras med en order innan produktionen kan starta. Vi skall t ex:

· registrera ordern och skriva ut  orderhandlingar

· göra tilläggskonstruktioner och nya  ritningar

· bryta ner ordern i dess beståndsdelar, beräkna materialbehov och förbereda arbetsoperationer.

Minskade ledtider i hela arbetsprocessen kan göra det möjligt att gå från tillverkning mot lager till tillverkning mot kundorder. Den tid vi behöver från det ordern kommer in tills vi kan leverera måste då vara lika med eller kortare än den leveranstid som kunden  begär.

Vår leveranstid är för lång för att vi skall kunna ha fullständig kundorderstyrd tillverkning. Vi måste ha råvaran på lager för att kunna leverera enligt den leveranstid kunden begär. Om vi kan förkorta samtliga ledtider kan vi övergå till fullständig kundorderstyrd tillverkning d v s vi beställer våra råvaror först när vi fått en order.

Detta leder till att man inte behöver ha lager på råvaror utan kan beställa när man får order från kund. På så sätt minskas kostnader för lagerhållning.


    Korta ledtider är ett viktigt konkurrensmedel genom

    - Höjd leveransberedskap
    - Minskad kapitalbindning
    - Minskade kostnader
    - Ökad lönsamhet
