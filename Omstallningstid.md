# Omställningstid

Begreppet omställning kan ha olika betydelser. Vi kan prata om partiomställning och menar då alla aktiviteter vi behöver utföra för att byta från en produkt till en annan i en tillverkningskedja. När vi å andra sidan talar om operationsomställning menar vi alla aktiviteter vi måste utföra i själva operationen när vi byter produkt, t ex i en maskin eller på en montageplats. Operationsomställning ingår som en del i partiomställningen. Med omställning menas i dagligt tal operationsomställning. Vi kommer i fortsättningen att använda denna betydelse när vi talar om omställning.

I en partiomställning ingår att planera in och beordra det parti som skall tillverkas. Planeraren måste arbeta fram en plan som talar om vad som ska tillverkas, när tillverkningen ska starta och hur mycket som ska tillverkas.

Vi behöver också tala om hur det skall gå till. Till detta behövs stycklistor, ritningar, arbetsbeskrivningar, omställningsunderlag, verktygslistor, godsmärkningar mm. Alla dessa aktiviteter ingår i omställningsarbetet. I en partiomställning ingår även alla transporter av material, verktyg och utrustningar. Transporterna sker från materialförråd, genom produktionskedjan till färdiglagret.

Omställningar kostar pengar. Vi tappar värdefull maskintid och vi sysselsätter många personer med olika uppgifter kring själva omställningen. De största kostnaderna brukar vi ha för själva omställningen i maskinutrustningen, d v s förberedelser uppsättning, igångkörning, nedtagning av verktyg samt avslutningsarbeten.

För att en omställning skall gå snabbt och smidigt måste vi skaffa rätt information, ordna transporter i rätt tid och arbeta på ett effektivt sätt vid själva maskinomställningen. Görs allt detta kommer uppsättning av verktyg, igångkörning med den nya detaljen och nedtagning av verktyg att fungera bra. Tiden och kostnaden för omställningen blir minsta möjliga.

Med effektivare omställningar kan vi få kortare genomloppstider och mindre partistorlekar. Vi uppnår då högre flexibilitet, högre kvalitet och lägre kostnader. För kunden innebär det bl. a korta leveranstider och mindre störningar p g a felaktiga leveranser.

Under senare tid har utbudet av produkter varit större än efterfrågan vilket innebär ökad konkurrens. Företagen kan möta den bl. a genom förbättrad flexibilitet. Större flexibilitet ökar vår kundservice. Bra kundservice ger förutsättningar för nya beställningar och nya kunder.

![enter image description here](https://lernia.itslearning.com/data/1821/C33238/Bilder/Produktionsteknik%20&%20Ekonomi/flode.JPG)
