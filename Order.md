# Order- och lagerstyrd materialbeställning

_Orderstyrd materialbeställning_ innebär att en artikel beställs först när vi har fått en order på en produkt där artikeln ingår. Vid _lagerstyrd materialbeställning_ har vi alltid artikeln på lager. Beställning av artikeln till lagret görs enligt fastställda regler. Det kan vara när lagret har gått ned till en viss nivå eller med jämna  mellanrum.

Att arbeta med orderstyrd materialbeställning är en stor fördel. Det mesta av materialet vi beställer kan gå direkt in i produktionen utan omvägen över lagret. Vi minskar de interna transporterna och vi minskar framför allt våra förråd och lager.

Vilken typ av materialbeställning vi har för varje enskild artikel bestäms av leveranstiden och den totala ledtiden för produkten. Den _totala ledtiden_ är tiden från det vi får en order till dess vi kan leverera den färdiga produkten till kunden.

För att vi skall klara en leverans i tid får den totala ledtiden inte vara längre än den utlovade leveranstiden.

I den totala ledtiden ingår anskaffningstid för råmaterial och komponenter. Vid lagerstyrd materialförsörjning är denna tid lika med noll – vi har omedelbar tillgång till dem. Ju mer vi kan förkorta anskaffningstiden och övriga delar av den totala ledtiden, i desto högre grad kan vi arbeta med orderstyrd materialbeställning och desto mindre blir våra förråd och lager.

    Orderstyrd materialbeställning ger mindre lager än lagerstyrd materialbeställning

### Typ av tillverkning avgör ofta vilken typ av materialbeställning man har.

Vid _stycktillverkning_ gör vi endast några enstaka produkter vid varje tillfälle. Material kan först beställas in när vi fått ordern - materialbeställningen är till största delen _orderstyrd._

Vid _serietillverkning_ gör vi ett större antal produkter vid varje tillfälle. Beroende på produkt kan materialbeställningen vara antingen _orderstyrd eller lagerstyrd_.

Vid _kontinuerlig tillverkning_ gör vi ständigt en och samma produkt. Materialbehovet är lätt att beräkna och materialbeställningen är normalt _lagerstyrd._

Vi får följande:

- Stycktillverkning " Orderstyrd materialbeställning

- Serietillverkning " Order- eller lagerstyrd  materialbeställning

- Kontinuerlig  tillverkning " Lagerstyrd  materialbeställning
