# 5S och slöseri

Lean Produktion är en filosofi som kännetecknas av att _minimera alla typer av slöseri_ som onödiga rörelser, väntetider av alla slag, överproduktion, processtider, brister i produktionen, onödiga lager och onödiga transporter.

Leanfilosofin bygger på att tillvarata människors engagemang i sitt arbete som i samarbete strävar efter ständiga förbättringar i produktionsprocessen. Lean teorin föddes i Japan, där biltillverkaren Toyota var det första företaget att omstrukturera produktionen baserat på ett Lean tänkesätt. Samtliga inblandade i ett projekt samarbetar från första stund och tar lyhört vara på varandras synpunkter och idéer.

Kunden och kundens nöjdhet är centralt i Lean filosofin, tex är det viktigt att kunden kontinuerligt är delaktig i processen, för att säkerställa att projektet uppfyller kundens behov och ser till att tid och resurser inte används på onödiga aktiviteter i produktionen. Målet är att eliminera fel, undvika onödigt dyra lösningar, undvika spilltid och svinn, och på så sätt öka värdet för beställaren, genom mindre slöseri.

Alla parter är involverade i tidiga skeden i planeringen, deltagarna ser framåt och arbetssättet är att systematiskt hantera hinder i kombination med en bra planering, vilket erfarenheten visar ger en ökad produktion med samma resurser, kortare processer och en dramatisk minskning av antalet fel.

5S är en grundläggande Lean metod för städning och organisering av arbetsmiljön och är lika viktig ute i fabriken som på kontoret eftersom alla presterar och mår bättre i bra lokaler och miljö. 5S fungerar bäst fullt ut som helhet och inte var för sig men många företag som säger sig använda 5S, använder egentligen bara 2S sporadiskt, vilket inte är optimalt.

Införande av 5S leder ofta till minskade kostnader, ökad leveranssäkerhet, högre kvalitet och en säkrare arbetsmiljö. 5S står lite förenklat för sortera, strukturera, städa, standardisera och se till. Detta tillsammans skapar en kontinuerlig process i förbättringen av arbetsmiljön.

De fem ”S:en”:

**Sortera** – allt på arbetsplatsen ska sorteras efter hur ofta det används. Kasta onödiga saker och flytta på saker som sällan utnyttjas för att slippa ta upp onödig plats på arbetsplatsen.

• **Strukturera** – placering av verktyg och övriga saker på bästa möjliga plats. Organisera arbetsområdet för att enkelt hitta det verktyg som ska användas. Ta hjälp av textmärkning, färger och konturer för att förenkla.

• **Städa** – rengöring av arbetsplatsen.

• **Standardisera** – skapa scheman och standarder för de första 3 S:en.

• **Se till** – alla måste löpande delta i 5S. Därför är det viktigt att en disciplin som alla förstår, följer och utför finns i företaget.
