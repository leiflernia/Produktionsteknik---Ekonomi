# Samverkan

Det bästa resultatet nås alltid genom samarbete. Det gäller i hög grad vid material- och produktionsstyrning där samverkan med företagets övriga funktioner är grunden för ett bra resultat.

MPS är en central funktion i företaget med en god överblick över hela verksamheten. Det fordras en stor kunskapsbas för att fatta snabba och väl underbyggda beslut när något hakar upp sig i materialflödet och praktiska beslut måste tas. Det kan t ex gälla hur styrningen skall läggas om vid haverier, det kan gälla risk för leveransförseningar eller krav från kunden om ändrade leveranstider

Många gånger går åsikterna isär mellan de olika avdelningarna. Var och en ser på situationen från sin egen utgångspunkt. MPS’ uppgift är att ta in de olika åsikterna och sedan välja den lösning som ger bäst resultat för företaget som helhet.

I MPS uppgifter ligger det därför också att dela med sig av sina kunskaper och hålla ledningsgrupp och övriga funktioner informerade om det aktuella läget.

![enter image description here](https://lernia.itslearning.com/data/1821/C33238/Bilder/Produktionsteknik%20&%20Ekonomi/samverkan.JPG)

Bilden visar exempel på MPS’ kontaktnät och informationsutbyte med andra funktioner i företaget.

_Ledningsgruppen_ lämnar information om långsiktig strategi och får information om beläggningssituation, leveransläge och långsiktiga planer.

_Inköp_ lämnar information om beställningar och leveranstider och får information om materialbehov, behov av legotillverkning etc.

_Försäljning_ lämnar information om försäljningsprognoser och leveranskrav och får information om beläggningssituation och leveranstider.

_Beredningen_ lämnar information om materialbehov och beräknad tidsåtgång för nya eller ändrade produkter och får information om verklig tidsåtgång i produktionen.

_Produktionsteknik_ lämnar information om arbetsmätning, maskinbeläggning och väntad kapacitetsutveckling och får information om kapacitetsbehovet på sikt.

_Produktion_ lämnar information om bemanning och arbetstider och får information om beläggning, kapacitetsbehov, försäljningsläge etc.

_Produktutveckling_ lämnar information om nya produkter och förändringar i gamla produkter.

_Underhåll_ lämnar information om behov av planerat underhåll och får information om lämplig tid för underhållsaktiviteter. Genom sin position blir MPS tidigt medveten om olika brister i företagets verksamhet. I detta ligger en skyldighet att påvisa bristerna för de berörda och föreslå förbättringar i t ex produktutformning, produktionsmetoder, och administrativa rutiner.

    Utbyte av information med andra funktioner samverkar för ökat beslutsunderlag